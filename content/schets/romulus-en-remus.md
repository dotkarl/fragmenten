---
date: '2020-04-04T10:41:35+02:00'
draft: false
title: 'Romulus en Remus'
tags: ['dit is geen boom']
---

Romulus werd op een dag wakker en zei: 'Remus, laten we een stad bouwen!' Helaas was zijn broer net uit vissen, dus echt veel kwam er niet van het plan terecht. 

Gelukkig schoot Remus de dag erop hetzelfde te binnen. Hij liep naar zijn broer en zei: 'Romulus, laten we een stad bouwen!' 

'Lul!' riep Romulus. 'Dat was mijn idee!' 

'Niet waar,' zei Remus, en daar had hij gelijk in.

De dag erop besloten de twee dan toch samen aan de slag te gaan. Romulus bouwde een muurtje en zei: 'Kijk Remus, een muurtje!' 

'Ha!' zei Remus. 'Ik kan daar zó overheen springen, als ik zou willen.' En Remus wilde het, en hij sprong over het muurtje. Romulus ging boos naar huis en dronk zichzelf drie dagen en drie nachten voor de tv in slaap. Romulus had een erg onregelmatig slaapritme.

Boos over het gelummel van zijn broer, belde Remus John Williams op, van het programma *Help! Mijn broer is klusser*, elke donderdagavond te zien om half negen op RTL4. 'Kijk, hij kan er helemaal niks van,' legde hij de presentator uit.

'Verschrikkelijk inderdaad,' zei John Williams. 'Dat noem je toch geen muur, wat 'ie daar heeft lopen aanklooien? Daar kun je zó overheen springen, als je zou willen!' En John Williams wilde het, en sprong over het muurtje.

'Ik vind dat we 'm moeten confronteren.' 

Helaas voor beiden, had Romulus het gesprek opgevangen, en vol van woede stak hij zijn broer en John Williams neer.

'Romulus, wat flik je me nou!' riep een agent die alles toevallig had zien gebeuren. 'Je kunt toch niet zomaar mensen neer gaan steken! Daar komt alleen maar narigheid van.' 

'Ik kan er niets aan doen!' schreeuwde Romulus. 'Ik heb een moeilijke jeugd gehad. Ik ben opgevoed door wolven, nota bene!' 

'Ja ja,' zei de agent. 'En mijn moeder is belastingadviseur.' (Ook vrouwen kunnen belastingadviseur zijn.) 

Maar omdat hij de kwaadste niet was, bouwde de agent een psychiatrische instelling en liet hij Romulus door een bevriende psycholoog onderzoeken. 

Drie dagen en drie nachten lang vertelde Romulus de psycholoog van zijn moeilijke jeugd, totdat de beste man eindelijk zei: 'Jeetje Romulus, wat een on-ge-lofelijk langdradig verhaal.' En de psychiater veroordeelde Romulus tot vijf jaar TBS. Helaas had de stad op dat moment nog geen TBS-kliniek -- die zou Remus immers bouwen --, dus Romulus stond de dag erop alweer op straat. 

Hij begon te lopen en liep drie dagen en drie nachten. Toen merkte hij plotseling dat hij weer uit was gekomen bij zijn muurtje. En hij moet toegeven: echt veel stelde het niet voor. Dus hij nam een aanloopje en sprong over het muurtje heen. Althans, dat probeerde hij, want hij bleef met zijn voet aan het muurtje haken en viel op slag dood.

Dat is het verhaal van Romulus en Remus.

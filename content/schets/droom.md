---
date: '2025-08-08T07:35:17+02:00'
draft: false
title: 'Droom'
tags: ['eline', 'mark']
---

In haar droom was ze niet met Mark maar met David. Hij zat in de woonkamer op het tapijt, het was zo'n speeltapijt met wegen en rotondes en huizen en een school erop, hij zat daar met hun kindje autootjes van hot naar her te rijden. Ze kwam de trap af van hun slaapkamer en toen ze hem zag dacht ze, dat klopt niet. Maar het was ook niet onaangenaam. Ze deed een stap naar voren en vroeg of ze iets te drinken wilden.

Het hoefde natuurlijk niet te betekenen dat ze op David verliefd was, of dat ze niet meer van Mark hield, of dat ze wilde dat Mark David was. Dat hoefde allemaal niet, maar toch kwam ze er maar niet uit waarom ze niet had gezegd, jij bent mijn vriend niet, jij bent zijn vader niet, je moet weg uit dit huis.

Omdat hij in haar droom wel haar vriend was, natuurlijk, en zijn vader, en hij woonde daar. En zijn bruine haren krulden in zijn nek, en hij maakte vrrroemgeluiden en hij had geglimlacht en gezegd, ja lekker, en zijn ogen waren zo blauw.

'Waar is de pindakaas?' klonk het uit de keuken. 'Recht voor je neus,' riep ze terug, zonder van haar telefoon op te kijken. Toch opende hij het volgende kastje, en het kastje daarnaast.

---
date: '2025-08-03T10:21:41+02:00'
draft: false
title: 'Multidimensionaal'
tags: ['ger']
---

Wat de anderen niet begrepen, ze zien de wereld ééndimensionaal. Maar de werkelijkheid is multidimensionaal, dat is toch duidelijk, ten minste voor iedereen die zijn ogen open heeft. Hij bestaat uit tientallen of misschien zelfs honderden dimensies. En die dimensies zijn allemaal gevuld met entiteiten en materie waar wij geen idee van hebben.

(Sommige zeiden: niks ééndimensionaal, er zijn er drie of vier. Maar dat is onzin, dat is om het even! Als er honderd dimensies zijn en je ziet er vier, dan mis je toch nog steeds het gros van de werkelijkheid!)

De werkelijkheid is vervuld van Liefde. Liefde bestaat in de ruimte tussen de dimensies, het vult de hele werkelijkheid. Het houdt het universum in evenwicht, anders valt het door centrifugale krachten uiteen. Zo heeft Reg Maximus, de Overziener het bepaald. De engel had het zelf gezegd.

Hoe ziet de engel eruit, hoe ziet die er dan uit, altijd maar diezelfde vragen! Snapten ze dan niet dat het onmogelijk is om een multidimensionaal wezen te beschrijven in ééndimensionale termen! Het was een truc, een vuile truc zodat ze konden zeggen dat hij gek was en zij niet. 

Maar zij zijn blind en ik niet, het was toch zonneklaar. Zij hadden niet ervaren wat hij had ervaren, anders piepten ze wel anders.

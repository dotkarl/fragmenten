---
date: '2025-08-09T10:05:13+02:00'
draft: false
title: 'Real'
tags: ['jan']
---

En terwijl hij sprak overzag het nog nuchtere deel van zijn geest de keuzes die tot hier hadden geleid, het hertogjannetje in de tuin en het coronaatje onderweg en dat pislauwe festivalpilsje in de Bloemerstraat en alle andere drankjes daar en hier die hij alweer vergeten was. Hij had geen idee waar zijn tong hem zou brengen, het zei: 

-- Mag ik *real* zijn? Vind je het erg als ik even *real* met je ben? (En zijn gezicht vertrok tot een onnatuurlijk neutrale uitdrukking.) Ik vind jou tof.

Het bier deed zijn werk, ze had de kans hem te zien zoals hij was, en het nuchtere deel van zijn geest bad dat het snel over was.

Natuurlijk, ze was lief geweest, althans dat zei hij tegen zichzelf. Want nu hij het vuil van zijn schenen waste, was haar antwoord allang uit zijn geheugen verdwenen. Maar toen hij eindelijk zijn tanden poetste en zichzelf streng toesprak, kon hij het niet nalaten te fantaseren dat ze naar hem toe geleund had en hij haar vastgreep en vurig zoende.

Gelukkig zouden ze elkaar nooit meer zien.

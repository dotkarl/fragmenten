---
date: '2025-08-03T12:53:07+02:00'
draft: false
title: 'Kruispunt'
tags: ['tom']
---

Een ondeelbaar moment hield hield zijn pas in. Een man, kaal, begin veertig, grijze joggingbroek en capuchon, haaks op zijn route. Zijn ogen schoten richting het grindpad en terug. Hij zette voort.

Op de hoek van de straat, daar bij de hondenpoepplek, keek hij over zijn linkerschouder. Slim: zo zou de kale denken dat hij uitkeek  voor fietsers. Zijn tegenligger deed hetzelfde, zag hij nog net, maar dan naar zijn rechterkant.

Toen ze elkaar dan eindelijk kruisten, volgden hun blikken. Nu moest hij schakelen. Hij vertrok zijn gezicht tot een glimlach en richtte zijn kin op. De kale knikte. 

Toen maakte hij een fatale fout. 

'Hoi,' zei hij, maar hij was de man al half voorbij. Het kostte hem al zijn inspanning niet over zijn schouder te kijken om te zien of hij hetzelfde deed. Had hij dat gedaan, dan had hij gezien dat de linkerbroekspijp van de man in zijn tennissok zat gestoken.

En toch, zei hij zacht tegen zichzelf, had het erger gekund.

---
date: '2015-03-31T16:47:42+02:00'
draft: true
title: 'Niet-zo-supermarkt'
tags: ['david']
---

Twee dispuutsletten komen de supermarkt binnengelopen. Zegt de een tegen de ander: 'Dat nihilisme van tegenwoordig, dat is ook niet meer wat het geweest is. Vroeger, toen stond een beetje nihilist tenminste nog nergens voor. Tegenwoordig hebben ze wensen, eisen. Ze willen het gewoon *leuk* hebben.'

De ander snuift. 'Nihilisme, dat is niks meer waard.'

'Tja,' antwoordt de een. 'Wat is dat nog wel?'

Haar topje verbergt een behoorlijk boezem, 'n stel tetten om rugklachten van te krijgen, maar ze heeft de kop van 'n knap varken. Bij haar vriendin is het precies andersom: ze heeft een gezicht als 'n theelichtje, maar van voren stelt het weinig voor. Haar kont is niet onaardig, behalve als ze teveel bier heeft gedronken, twee kerels heeft gepijpt (waarvan één op de wc van hun dispuutkroeg) en de ochtend erop haar onenightstand uit bed stinkt. Op het moment ruiken ze allebei naar een mix van sigaretten en parfum.

Ze maken een rondje door de winkel, het gesprek hobbelt achter hen aan. Bij de groente gaat het over Nietzscheaanse tendensen in het werk van Plato, bij het vlees over Platoonse invloeden in het werk van Nietzsche, en bij de drank over de poes van hun vriendin Mariska. Die had 'n ongelukje met de blender. Ze zien me pas zitten als ze een half bruin brood en een pot pindakaas af komen rekenen.

'Hebben jullie ook tampons?' vraagt de een.

Ik zet drie verpakkingen op de toonbank: normaal, normaal plus en JUMBO. Ze zegt: 'JUMBO' en vraagt om een pakje Pall Mall, €9,90. In haar portemonnee zitten vijf briefjes van vijftig. Ik mompel: 'Eentje is genoeg.'

De wereld vertraagt. Het briefje knispert in haar handen, maar het klinkt als gedreun, laag. Dit is het moment waarop mijn superschurkenplan start. Het bestaat uit drie delen: 1. Geef te weinig wisselgeld. 2. Koop een pakje Lucky Strike van dat geld. 3. Lach maniakaal terwijl je je sigaret opsteekt. (Het derde deel is optioneel.)

Ik hou twee euro voor mezelf. Al droeg ik een bord om mijn nek waar groot 'BEDRIEGER' op stond, ze zou het niet merken: ze is bezig de Nietzscheaanse tendensen te zoeken in de geblenderde poes van hun vriendin Mariska. De ander kijkt zo glazig uit d'r ogen dat ik er dorst van krijg. Maar wat maakt het uit? Nog €4,50 te gaan.

Ik heb een hekel aan deze baan.

Vroeger wilde ik accountant worden. Maar nog eerder dan dat wilde ik Luke Skywalker zijn. (Nog liever was ik Han Solo, maar daar was ik niet stoer genoeg voor. Bovendien had ik mijn zus al eens per ongeluk gezoend, dus eigenlijk was er geen discussie mogelijk.) Ik stelde me voor dat ik van planeet naar planeet reisde en avonturen beleefde, en dat ik een lightsaber had, en dat ik me in een luchtschacht liet vallen zodra ik erachter kwam wie mijn echte vader was. Ik kon niet wachten tot het zover was.

Toen ik de verkoolde lichamen van mijn oom en tante aantrof op de boerderij, maakte een ik sprongetje van blijdschap. Ik was de enige, helaas, en mijn ouders zeiden steeds: 'Dit is een begrafenis, David. Ga ergens anders spelen.'

Dus ik was geen Luke Skywalker. Ook goed. Maar ik kon best James Bond zijn, toch? Het liefst wilde Pierce Brosnan-Bond zijn, want dan kon ik seks hebben met Natalya Simonova (Izabella Scorupco) uit *GoldenEye*, waar ik ontzettend verliefd op was.

Gelukkig was zij dat ook op mij. Dat weet ik, want dat vertelde ze me in mijn droom. Ik lag op het strand, en Natalya Simonova (Izabella Scorupco) kwam uit de zee en fluisterde in mijn oor: 'David, ik wil je.' Ik had een enorme erectie. Maar toen bleek Natalya Simonova (Izabella Scorupco) een hagedismens te zijn, en ze wilde mijn pik afbijten. Ik sloeg op de vlucht, want ik sla geen vrouw, al helemaal niet als ze een hagedismens blijkt te zijn dat m'n pik af wil bijten.

Ik had het ook best gevonden als ik Sean Connery-Bond of Timothy Dalton-Bond was, als ik maar niet Roger Moore-Bond hoefde te zijn, want ik vond dat hij een raar hoofd had. Dat ik ook George Lazenby-Bond kon zijn, kwam niet eens in me op, al hoorde ik later dat hij een lul had die tot zijn knieën reikte. Hij had zo'n lange lul dat hij 'm om z'n been heen moest wikkelen, elke keer als hij een actiescène moest doen.

Ik heb dat ook eens geprobeerd, maar mijn ouders zeiden steeds: 'Dit is een begrafenis, David, ga ergens anders met je lul spelen.'

Op een gegeven moment ben ik dan toch in de Sema terechtgekomen, en niet als Luke Skywalker of James Bond, maar als mezelf. Dat ging zo: ik ging een diepvriespizza halen omdat ik een kater had, en Osman vroeg aan me: 'Hey jongen, wil je een baan?'

Ik zei: 'Op zich.'

Het was de eerste en de laatste keer dat ik Osman in de supermarkt zag.

Osman is broodmager en heeft zo'n terroristenbaard. Eén van de twee is een direct gevolg van zijn cocaïnegebruik, maar ik weet niet welke. En hoe hij aan 'n supermarkt komt, al sla je me dood. Het zou kunnen dat Osman heeft gezegd: 'Als je deze supermarkt niet aan mij verkoopt, slaat mijn broer Mohammed je dood' (want dat is hoe Osman Monopoly speelt), maar daar heb ik geen bewijs voor.

Deze is leuk: 2013. Ik ken 'm alleen van de verhalen, maar hij verdient toch een vermelding. Op oudejaarsdag 2012 heeft Osman in één vloeiende lijn '2013' op zijn glazen tafel gespeld (hij had aan het begin van de avond nog een glazen tafel) en die heeft hij in anderhalve teug opgesnoven. Hij zegt zelf dat het in één teug was, maar dat geloof ik niet, dus vandaar: anderhalve teug.

Mohammed stond op en riep: 'Osman, what the fuck? Waarom laat je niks voor mij over?'

Sindsdien heeft Osman geen glazen tafel meer.

Dat is mijn baas en dat is waarom ik om elf uur 's ochtends in zijn supermarkt sta, ondanks dat ik een gigantische kater heb overgehouden aan dat feestje van gisteravond. Ik noem hem Dirk, mijn kater, maar hij heet Fabian. Nog twee uur te gaan.

Ik heb een hekel aan deze baan.

Ik wou dat er wat gebeurde. Maar ja, wat? Dit, bijvoorbeeld: een gemaskerde man komt de Sema binnengestormd. Hij richt zijn pistool op me en zegt: 'Geef me al je geld!'

Wat ik wel niet zou geven om dat mee te maken! Ik zou hem al het geld uit de kassa geven. Misschien zou ik hem zelfs het geld uit mijn portemonnee geven, maar alleen als ik al een pakje Lucky's had gekocht. Hij zou zeggen: 'Geef me al je geld!' en ik zou dan zeggen: 'Oké, maar ik heb alleen nog maar vijftig cent, want ik heb net een pakje Lucky's gekocht.' En hij zou zeggen: 'Lucky you,' en we zouden er hartelijk om kunnen lachen. Buiten roken we een sigaretje en hij blijkt een hartstikke aardige gast te zijn, al heeft 'ie wel een keer iemand doodgeslagen bij een potje Monopoly.

Johan komt de supermarkt binnengelopen, nog stoned en dronken (stronken) van gisteravond. Hij heeft geen pistool maar zijn gezicht gaat schuil achter een masker van watervaste kusjes. In plaats van een pizza te pakken, loopt hij naar me toe en zegt: 'Dat was een vet feestje gisteravond.'

Hij weet het zelf nog niet, maar hij heeft gelijk.

Johan blijft vijf seconden staan en knippert de sterretjes uit zijn ogen. Dan loopt hij naar het diepvriesvak en duikelt toch een pizza op.

'Ik heb een kater van jewelste,' zegt 'ie.

'Ik ook,' zeg ik. 'Hij heet Fabian, maar ik noem hem Dirk. Soms, als ik in bed lig, dan klimt hij op de kast en springt hij op mijn gezicht. Dan ben ik helemaal opgefokt en kan ik niet meer slapen. Dan trap ik Dirk het raam uit.'

Ik woon op de tweede verdieping.

Johan lacht. Het klinkt alsof metaal wordt geraspt.

Ik zeg: 'Je bent de eerste normale die ik tegenkom, vandaag. Vroeger kwamen hier nog leuke mensen. Tegenwoordig is het allemaal gezeik en geanalyseer van het bestaan en zo.'

Johan snuift. 'Het bestaan, wat is daar nou weer aan?' En na een goeie boer vervolgt hij: 'Ik heb 'n kater van jewelste. Of nee, dat had ik al gezegd. Ik bedoel: dat was een vet feestje gisteravond.'

We lachen, en hard.

Gisteravond stonden onze longen in brand en de wereld misschien ook. Ik nam een hijs en keek naar de sterren, maar ik steeg niet op. Het probleem was alleen: ik bleef ook niet op aarde, en overal om me heen waren hagedismeisjes. Er was geen geluk of ongeluk, er was geen baantje van tien tot één, er was alleen maar bier en sigaretten – géén tieten. Johan zong: 'Hey boy, hey girl.' Dan nam hij een hijs en riep: 'Here we go!'

Hij betaalt met een briefje van vijf, ik geef hem 'n euro te weinig terug. 'Dat was een vet feestje gisteravond,' klingelt het bij de uitgang. De klok tikt en ik ook, op de toonbank van de Sema. Ik denk aan mijn Lucky's, maar niet teveel, want dat wordt me teveel. Een pilsje zou me goed doen, want een pilsje helpt tegen de kater. Wat ook helpt tegen de kater: een blender. Nog €3,50 te gaan.
---
date: '2025-08-07T08:00:29+02:00'
draft: false
title: 'Supermarktradio'
tags: ['tom']
---

Het meisje begon al aardig dik te worden. Op de maat van een zomerhitje wiegde ze haar heupen en bracht ze haar worstenvingertjes van haar schouders naar de paarse pluk in haar haar, precies zoals de tiktokfilmpjes haar geleerd hadden. Ze droeg een roze legging en een zwart truitje met love erop. Hoe oud was ze, een jaar of zeven?

Toen ze hem zag inspecteerde ze ernstig het aanbod in de snoeprekken. Hij had willen zeggen: 'Meid, doe je ding, dans alsof niemand je ziet,' maar hij zei niets.

Wat als iemand hen zou zien?

De stem op de supermarktradio zei, de bananen waren in de aanbieding van €1,99 voor €1,89 de kilo.

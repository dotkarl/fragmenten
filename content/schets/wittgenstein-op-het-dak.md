---
date: '2016-03-25T17:09:47+02:00'
draft: false
title: 'Wittgenstein op het dak'
tags: ['d. poretsky']
---

1 Ludwig Wittgenstein stond op het dak. <br>
1.1 Hij riep: 'De wereld is alles wat het geval is!' Hij riep: 'De wereld is het geheel der feiten, niet der dingen.' En hij riep ook: 'Er staat een paard in de gang!' <br>
1.2 Daarom stond Wittgenstein op het dak.

2 Mevrouw Kühlewein had er nooit van gehouden de vuile was buiten te hangen. Toch was het hemd dat ze droeg, toen ze haar snoet door het kozijn stak, allesbehalve schoon. <br>
2.1 Het was niet makkelijk de buurvrouw van Ludwig Wittgenstein te zijn. Maar het was makkelijker dan *niet* de buurvrouw van Ludwig Wittgenstein te zijn. <br>
2.2 Zij was getrouwd op haar achttiende -- te vroeg, vond ze nu. Ze had die dag liever uit willen slapen. Maar de geiten moesten worden gemolken, de kazen gesmolten. Er was haast bij geboden, want hoe eerder de klussen geklaard waren, des te eerder zij niet meer gedaan hoefden te worden. <br>
2.2.1 De jurk was van haar moeder, de man gelukkig niet. Peter heette hij, en ze had nog nooit zoveel van hem gehouden. Dat was een goed begin. <br>
2.2.2 Na afloop was er koffie en cake. Er heerste die crematiesfeer van opgegeven levenswegen. Dromen sterven bij het geritsel van ongekookte rijst. <br>
2.2.3 Hun huwelijksreis verdronk hij, de cruise werd geannuleerd. Hij kocht haar bloemen, tulpen. Die kwamen uit Turkije, en zo was het alsof zij toch nog op reis waren geweest. <br>
2.3 Maar in werkelijkheid was hij in geen weken uit bed gekomen. Zijn dagen begonnen pas als hij opstond. Wat hem betrof was het diep in de nacht. <br>
2.3.1 Het had geen zin om te klagen. Toch deed ze dat elke keer. Haar man zou zich omdraaien, grommen. <br>
2.3.2 Je leven geef je maar één keer weg. Daarna krijg je het nooit meer terug. <br>
2.4 Zij hing uit het raam. 'Kom van dat dak af!' riep ze. 'Laat zien wie je bent!' (Peter vond dat maar niks.) <br>
2.5 Maar Wittgenstein schreeuwde maar door: 'De wereld is door de feiten vastgelegd en daardoor, dat het *alle* feiten zijn.' En daar bleef het niet bij: 'Want, het geheel der feiten bepaalt, wat het geval is en ook, wat allemaal niet het geval is.' En ten slotte: 'Ja, ja! Een paard in de gang!' <br>
2.6 Ze had de krulspelden nog in haar haar, deegroller in haar hand.

3 'Kom eens uit dat nest van jou!' beet mevrouw Kühlewein haar man toe. 'En haal die man van dat dak! Het is drie uur midden in de nacht, godbetert!' <br>
3.1 'Ik wist het!' riep Peter, maar hij vergat het daarna onmiddellijk. <br>
3.2 Een man heeft drie zekerheden in zijn leven. Maar welke dat zijn, dat weet niemand. <br>
3.2.1 Zeker wist Peter in elk geval, dat hij het was die Wittgenstein van het dak zou moeten halen. Want de deegroller die zijn vrouw in haar hand had, was voor hem bedoeld, en niet voor de buurman. <br>
3.2.2 Het fijnste aan zijn broek, vond Peter, was dat hij die zonder problemen achterstevoren kon dragen. Zo kon hij zelfs kakken zonder zijn broek uit te hoeven doen. <br>
3.2.2.1 Maar helemaal probleemloos was dat nog nooit gegaan. <br>
3.2.2.2 Hij was zo moe, hij zou een paard kunnen eten als hij wat langer geslapen had. <br>
3.3 De nacht was zo koud als de volgende -- maar dat wist hij nog niet. Hij deed de kraag van zijn jas voor zijn mond, riep: 'Ludwig! Kom van dat dak af!' Maar zijn buurman verstond hem niet. <br>
3.3.0.1 Ludwig Wittgenstein had een gehoorprobleem. Hij wilde nooit naar de standpunten van zijn tegenstanders luisteren. Om zijn handicap te verhullen, zei hij altijd dat het punt van de ander niet meer was dan een knoop in de taal. <br>
3.3.1 'De feiten in de logische ruimte zijn de wereld! De wereld valt uiteen in feiten! O, o! Een paard in de gang!' <br>
3.3.2 'Nu is het genoeg,' brieste Peter boos, en hij trapte de voordeur in van *résidence Wittgenstein*. 'Verrek!' riep hij toen. 'Er staat een paard in de gang!' <br>
3.3.4 'Ik zei het toch!' <br>
3.4 Van schrik deed Peter het haast in zijn broek. Gelukkig was hij vergeten zijn gulp dicht te doen.

4 In de gang lag een ladder die alleen maar aan één kant onder de paardenstront zat. <br>
4.1 En zo kwam het Peter Kühlewein zich midden in de nacht ineens op een ladder bevond, op weg naar de top van een naburig huis. En ineens kwam er een idee in hem op, een zinnetje dat hij helemaal zelf had bedacht: 'Kom van dat dak af, laat zien wie je bent.' En hij dacht: daar moet ik toch wat mee kunnen. <br>
4.1.1 Maar hij kon er niets mee, en het zinnetje zou verdwijnen in de massa van al wat vergeten is. Het zou een plekje vinden tussen de ideeën, gevoelens, de mensen die ooit dochters en zonen waren; moeders, vaders, verloren geliefden. En het zou nooit meer terugkeren, nooit. <br>
4.1.2 Al helemaal niet in een Nederlands rock-'n-rollnummer uit 1959. Dat nummer had hier niets mee te maken.

5 'Iets kan het geval zijn of niet het geval zijn, en al het andere kan gelijk blijven! Wat het geval is, het feit, is het bestaan van standen van zaken! O, o! Een paard in de g...!' <br>
5.1 'Ja ja, nou weten we het wel.' <br>
5.2 Het was voor het eerst in drie maanden, zeven dagen en achttien uur dat Wittgenstein weer serieus overwoog zelfmoord te plegen. Het was zestien uur geleden dat hij het spelenderwijs had overwogen. <br>
5.2.0.1 Gedachten aan zelfmoord waren al jaren vaste prik bij Wittgensteins ochtendritueel. Op 18 augustus 1916 schreef hij daarover in zijn dagboek: 'Elke keer als ik overweeg zelfmoord te plegen, ziet de wereld er gelijk een stukje beter uit. Zo komt het er maar niet van.' <br>
5.2.0.2 Dat de kanker hem te pakken zou krijgen voordat hij zelf de kans kreeg, was het geschenk van een genadeloze God. <br>
5.2.1 Hij had het zich toch allemaal anders voorgesteld, toen hij aan de Knittelfelderstraßenbahnhoflahn ging wonen. Hij had het eerste baantje aangenomen dat hij kon vinden: leraar. Het was tevens het eerste baantje waar hij ontslag nam. <br>
5.2.2 Het leven van een dakdekker bleek nog lang niet makkelijk. Je moest echt veel meer daken dekken dan je zou denken. Hij hield het drie dagen vol, maar op de daken klauteren, dat bleef. <br>
5.3 Deze Peter Kühlewein kende hij van gezicht. Ze begroetten elkaar op straat, maar nog veel vaker begroetten ze iemand anders - en diegene verdiende het doorgaans meer. <br>
5.4 Wat Peter Kühlewein nooit had gezien, was dat Wittgenstein kon lachen alsof het zijn laatste lach was. Het was een glimlach en zijn ogen lachten niet mee. <br>
5.4.1 De man werd overspoeld met een golf van medelijden. Hij kon niet zwemmen. Dat was het probleem. <br>
5.5 'Ik zal je een geheim verklappen,' zei Wittgenstein. 'De wereld en het leven zijn één. Ik ben mijn wereld. (De microkosmos.) Het denkende, voorstellende, subject bestaat niet. Er werd gewoon gebeld, dus ik deed open, heel bedaard. Nog geen seconde later was de gang gevuld met paard.' <br>
5.6 De stilte betekende meer dan gewoonlijk. <br>
5.6.1 'Ik begrijp het,' knikte Peter.

6 Toen gooide Wittgenstein de ladder omver.

7 In haar dromen stierf mevrouw Kühlewein elke dag. Het is heus niet makkelijk elke dag tegen jezelf te zeggen dat je niets kunt. Soms bakte ze een eitje, een perfect gebakken eitje. Dan moest ze zichzelf er echt aan herinneren: je kunt niets, je bent niets waard. Ze wist dat dat klopte, maar het was moeilijk te geloven als ze dat perfecte eitje naar binnen werkte. <br>
7.1 Ze had dat nog nooit tegen iemand gezegd. <br>
7.2 Haar bed was warm van eenzaamheid. Terwijl ze wegdreef, keken haar man en buurman naar de sterren. Buiten was het koud.

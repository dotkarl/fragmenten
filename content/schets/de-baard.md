---
date: '2025-08-03T13:50:00+02:00'
draft: true
title: 'De baard'
tags: ['hendrik', 'sara', 'marcel']
---

Daar loopt Hendrik. Hij sleept zich door de regenachtige straten. De mensen groeten hem zoals ieder ander in het dorp: met haast en beleefdheid. Afwezig groet Hendrik terug. Zijn ogen zijn op de grond gericht. Hij ziet kauwgom en snoeppapiertjes en muntjes. Ze worden bedolven onder de stromen regen. De mensen zien hen niet: met toegeknepen ogen rennen zij van gevel tot gevel. Hendrik vindt het niet erg doorweekt te zijn. 

{{< asterisk >}}

Hoe Hendrik zich voelt valt af te lezen aan zijn baard: hoe langer de baard, hoe ongelukkiger de drager. Zijn rug is krom en zijn ogen moedeloos. De regen maakt zijn baard zwaar en vuil. Hoe langer de baard, hoe meer rotzooi er in blijft hangen. Hendrik stapt traag voort. Misschien is alles morgen beter. 

{{< asterisk >}}

Sara wast zijn haren. Zonder rotzooi in zijn baard hangt Hendriks hoofd minder. Het voelt licht, verwarrend, zoals vroeger toen hij nog dronk. Hij durft haar niet te zeggen dat hij het vuil mist. Zwijgend kijkt hij toe wat Sara uit zijn baard vist. Grassprieten, een verdwaald snoeppapiertje, verderop een stel kiezelstenen. Ze lacht. 'Hoe krijg je het voor elkaar?' Hendrik probeert terug te lachen. Hij zegt niets. Wat als hij haar met zijn woorden kwetst?

'Zo,' zegt ze, 'nu is alles weer schoon.' 

{{< asterisk >}}

Hendriks baard groeit en groeit. Zijn baard groeit zo erg, nu is hij een bewonderenswaardigheid geworden. Hendriks baard is langer dan de bakkerszoon, een lijvige kerel; langer dan de loper van het dorpstheater; langer dan de kerktoren. Het dorp juicht als hij naar buiten komt. Als Hendrik een brood koopt, roept de bakkerszoon: 'Kom hier!' Samen gaan ze op de foto. De bakkerszoon slaat zijn arm om Hendriks schouder, met opgestoken duim. Hendrik probeert te glimlachen. 'Je moet eens wat vrolijker zijn, jij,' lacht de bakkerszoon. Hij schudt hem door elkaar. 'Jongen,' zegt zijn vader, 'laat hem nou maar.' Hendrik rekent zijn brood af. De klanten lachen als hij naar buiten gaat. 

{{< asterisk >}}

Marcel is Hendriks vriend. Hij ziet geld in de baard. Hij zegt: 'De luitjes zijn dol op je: ze smullen van dat lege hoofd van je, van die woelige baard. Daar betalen ze grof geld voor.'

Als Hendrik naar buiten gaat, staat er een lange rij voor zijn deur. Marcel zegt dat ze betaald hebben. Ze willen allemaal met hem op de foto. Hendrik haalt zijn schouders op. 'Eén voor één!' roept Marcel. 

Voor de grap houden twee jongens de baard boven hun hoofd, als om zich te beschermen tegen de regen. Marcel knipt de foto. Hendriks houdt niet van het getrek aan zijn baard. Het doet pijn, maar hij zegt er niets van. Het zou het plezier van de mensen maar vergallen.  

De volgende ochtend staan er opnieuw mensen voor zijn deur. De rij is langer. Hij strekt zich uit tot het eind van de straat en gaat zelfs de hoek om. Er zijn mensen ver buiten het dorp toegestroomd om dit spektakel te zien. Sommigen van hen gaan terughoudend, verlegen naast hem staan. De meesten lachen luid en trekken aan zijn baard. Marcel knipt hun foto.Verderop in de rij schuilen mensen voor de regen. Mensen houden zijn baard voor hun mond, nemen er happen uit en kruipen erin. Aan het eind van de dag weigeren mensen uit zijn baard te vertrekken. Hendrik zegt er niets van.

Dus sjokt Hendrik zwijgend door de regenachtige straten. Dag na dag wordt zijn baard zwaarder. Steeds minder mensen groeten hem. Steeds meer mensen verruilen de koude buitenwereld voor de warme geborgenheid van zijn lange, knusse baard. 

{{< asterisk >}}

Het dorp juicht niet meer als Hendrik naar buiten gaat. Ze zijn allemaal verdwenen in zijn gezichtshaar. Als Hendrik een brood koopt -- zijn hoofd buigt ver voorover, zijn rug is gebocheld, zo krom --, laat hij het geld achter op de toonbank. De bakker zal het wel zien liggen, als hij eenmaal terugkomt. In zijn baard hoort Hendrik zijn zoon gillen van plezier.  

Uiteindelijk went hij aan het gewicht van de mensen. Het is alsof het nooit anders is geweest. Marcel rookt een sigaar. Hij lacht en drinkt en zegt: 'We zijn rijk, makker!' Maar Hendrik voelt zich niet rijk. Hij voelt zich zoals hij zich al tijden voelt, en zijn baard groeit maar door. 

{{< asterisk >}}

Maanden gaan voorbij. De bewoners van het dorp worden niet eens meer gemist, door niemand niet. De broden van de bakker zijn allang op. De stapel muntjes op zijn toonbank ook. Een paar weken terug verdween Marcel, met sigaar en al, in de baard. Af en toe hoort Hendrik hem lachen en voelt hij hem roken. 

Alleen Sara houdt Hendrik nog gezelschap. Ze verlaat het dorp en koopt brood en soep voor hem in de grote stad. Ze kijkt toe hoe hij, moe, door de straten sjokt. De regen klettert op zijn hoofd en schouders. Hij rilt, hij heeft het koud. Vaak vraagt Sara hem waarom hij er niets van zegt, tegen die mensen. Maar Hendrik haalt zijn schouders op. 'Iedereen heeft pijn,' zegt hij. 'En er zijn zoveel mensen.'

{{< asterisk >}}

Het is woensdag en Sara kruipt in de baard. Voorbij de eerste, natte krullen treft ze huizen aan, een bakkerij, een theatertje, een kerk. De mensen lachen en praten en drinken. De bakkerszoon gilt van plezier: de domineesdochter heeft een oogje op hem. Twee kinderen spelen verstoppertje achter struiken van bruin haar. Vrouwen, wandelend door een bescheiden park, bespreken de laatste roddels.  

'Wie denken jullie dat je zijn?' vraagt Sara. Ze staat midden op Hendriks dorpsplein, voor het stadhuis. Alle dorpsbewoners kijken haar met grote ogen aan. 'Jullie dorp doet Hendrik pijn: hij kan zich nog maar amper voortbewegen. Ga weg, ga allemaal weg!' 

Maar de dorpsbewoners willen niet weg. Zij zijn gelukkig in hun nieuwe dorp, gelukkiger dan in het oude. Zij voelen zich geborgen en veilig, niet zoals vroeger, in de kille regen. Marcel haalt zijn schouders op en rookt zijn sigaar. 'Het volk heeft gesproken,' zegt hij, en hij draait zich om. Hij verdwijnt in het haar en de mensenmassa. Ook de andere bewoners lopen door. Elk dorp kent zijn dorpsgekken. 

{{< asterisk >}}

Sara huilt. 'Ze willen niet weg,' huilt ze. Hij haalt zijn schouders op. Hij sjokt naar de bakkerij, Sara voorbij. Ze gaat hem achterna. 'Hendrik,' zegt ze. 'Hendrik, ik... ik hou van je, ik wil niet dat je lijdt.' Hendrik blijft staan. Wat moet hij zeggen? De regen stroomt over hun gezichten. 'Misschien is het tijd,' probeert Sara voorzichtig. Ze slaat haar ogen neer. De wind raast. 

{{< asterisk >}}

'Oké,' besluit hij. Sara glimlacht. Samen beginnen ze te knippen, elke haar moet weg. Met elke knip richt Hendrik zich iets hoger op. Voor het eerst in maanden recht hij zijn rug opnieuw. Onder Hendriks baard blijkt een onwennige glimlach te prijken. Samen luisteren ze naar het gekletter van de regen op het dak. Sara veegt de laatste lange haren haar huis uit. Ze sluit de deur. 'Nu is alles weer schoon,' zegt ze. Hendrik pakt haar handen vast. Ze zijn warm. 
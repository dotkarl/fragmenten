---
date: '2025-08-08T16:24:01+02:00'
draft: false
title: 'Donder'
tags: ['oz']
---

Hij lag op bed, volmaakt stabiel, dat was het probleem niet. Het probleem was dat de kamer draaide, en het huis en de straat en de stad en het land en het continent en de wereld, en de zon en de melkweg ook trouwens. 

Zijn vader zat op de rieten stoel, zijn armen over elkaar, met een ingespannen frons naar de vloer te kijken. Twee grijze speakertjes speelden het opus, de creatie van zijn creatie: gruis, donder -- verre kerkklokken, twee kraaien in gevecht. Een geweldige D scheurde zich los van zijn gitaar -- een stem uit een andere wereld, het louterend kabaal van een op handen zijnde revolutie. 

Het moment strekte zich uit in vele eeuwigheden, laag op laag en drone op drone.

Zijn vader zat daar, de hele elf minuten, met zijn armen over elkaar, en zei toen niets. Hij proefde zijn woorden lang voordat hij besloot tot: 'Die vrienden van je, drinken die alleen bier of ook wat anders?'

Het huis, de straat, de stad, ze draaiden allemaal in tegengestelde richtingen, besefte hij plots, dat was het probleem.

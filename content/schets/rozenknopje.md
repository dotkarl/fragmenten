---
date: '2020-04-04T10:35:25+02:00'
draft: false
title: 'Rozenknopje'
tags: ['dit is geen boom']
---

Ik lig op mijn sterfbed en zeg: 'Rozenknopje.'

Mijn broer Manfred schrikt wakker. 'L-letters... woorden…?' Zodra hij bij zinnen is, vraagt hij: 'Wat zei je?'

Ik zeg: 'Ik zei: "Rozenknopje."'

'O,' zegt Manfred. Hij ziet er het belang niet van in.

Ik heb nooit lang nagedacht over wat mijn laatste woorden zouden moeten zijn. Dat is precies hoe ik in deze situatie beland ben. 

Leonardo da Vinci zei op zijn sterfbed: 'Ik heb God en de mensheid beledigd omdat mijn werk niet de kwaliteit had die het had moeten hebben.' Richard Feynman zei: 'Doodgaan is saai.'

Ik zeg: 'Manfred, ik ben zo blij dat ik geen Manfred heet' -- en ik blaas mijn op één na laatste adem uit. Manfred zegt nog iets, maar luisteren is er niet echt meer bij, want ik blaas zojuist mijn laatste adem uit.

Mijn vrouw komt de kamer binnen hollen. Ze vraagt: 'Is het zover? Is hij heengegaan?'

'Nee hoor,' zegt Manfred, 'hij ligt hier nog steeds.' En er gaan zesentwintig minuten voorbij voordat men eindelijk doorheeft dat ik dood ben.

Maar het kan altijd erger.

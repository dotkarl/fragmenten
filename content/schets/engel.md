---
date: '2025-08-02T09:00:20+02:00'
draft: false
title: 'Engel'
tags: ['ger']
---

Hij was het maar zijn psychose gaan noemen, anders keken de mensen hem raar aan.

Maar welk recht hadden zij daartoe? Waren zij ooit aangeraakt door een engel? Hadden zij er ooit zelfs maar een gezien? 

Zij wisten niet wat hij wist. De wereld bestaat in een vouw, en als ze open wordt gevouwen, dan openbaart de werkelijkheid zich zoals de plaatjes in een pop-upboek.

En als het zou gebeuren, zouden ze hun ogen afwenden, ze zouden wegduiken en jammeren en zichzelf beklagen. Ze zouden zich tonen als de lafaards die ze zijn, en ze zouden zich aan zijn voeten werpen: 'Je had gelijk, hadden we je maar geloofd!' 

Zou hij vergevingsgezind zijn? Hij voelde de duivel in zijn hart. Maar de engel had hem toch niet voor niets uitgekozen?

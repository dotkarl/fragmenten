---
date: '2021-07-28T10:40:23+02:00'
draft: false
title: 'Pentagram'
tags: ['d. poretsky']
---

### 1.

Er was eens een metafysische bij. Hoewel hij ontologisch primair was, behoorde hij tot de laatst ontdekte soorten op aarde. Hij werd door alle wetenschappers bewonderd. 

Maar niet door Rudolf Carnap. Die zei: 'Pfff, metafysische bij, je stelt echt niks voor. Je vleugels zijn betekenisloos, je angel is betekenisloos en je zoemzoem is ook betekenisloos.' 

Hij zei dat allemaal in een volslagen eenduidige, wiskundige notatie. 

Het was, in de woorden van zijn hegeliaanse tijdgenoten, moeilijk kut. 

'Wat nou, Rudi!' zoemde de metafysische bij. 'Je moeder is betekenisloos.' 

Carnap was, opnieuw in de woorden van zijn hegeliaanse tijdgenoten, achterlijk hard gedist. Ontgoocheld ging hij naar huis, waar hij alle wetenschap terug probeerde te voeren op sense data.

Niet veel later stierf de metafysische bij uit door een toename in het gebruik van pesticiden in de landbouw. Toen voelde Carnap zich wel even knap lullig, zal ik je zeggen.

### 2.

Moritz Schlick verslikte zich in een bord spaghetti toen hij het nieuws hoorde. Al vaker had men hem gezegd niet te eten met de radio aan. Hij schrokte en schrok zo eenvoudig.

Toch bleef hij positief. Dat was hij aan zichzelf verschuldigd, vond hij, als grondlegger van het logisch positivisme.
Maar Schlick was ook een boefje. In zijn vrije tijd schreef hij aan zijn passieproject, een onlogisch negativistisch manifest met als werktitel *Die Welt als Wille und Vorstellung*. Het idee alleen al joeg Wittgenstein op de kast, en dat was waar hij thuis hoorde, vond Schlick.

Een kakkerlak kroop over het bureau waar zijn schrijfmachine op ratelde. Schlick vond dat beeld kafkaësk, maar het was ontologisch. De kakkerlak was namelijk een ontologische kakkerlak. 

De ontologische kakkerlak bleek niet bestand tegen Schlicks kafkaëske vuist. Hij was een boefje, zonder meer.

### 3.

De auto van Otto Neurath begaf het langs de provinciale weg. 'O jee,' zei Neurath, 'dat heb ik weer.' Maar wat hij op dat moment niet wist, was dat anderen het ook hadden.

Een zwerm sprinkhanen trok over en liet van de omgeving niets heel. Een lichtend pad naar de Weense binnenstad openbaarde zich. Drie dagen en drie nachten duwde Neurath de auto voor zich uit, voordat hij een sigaret opstak. Hij was bezig te minderen.

Een ouder echtpaar reed hem in het donker tegemoet. 'Hulp nodig?' vroeg de man van het stel. 'Graag,' zei Neurath, en de drie duwden de auto voort.

'Wat een gedoe laatst, hè, met die sprinkhanen?' zei de man om de tijd te doden.

'Ja,' zei Neurath. 'Dat had ik weer.'

'Wat grappig dat je dat zegt,' zei de man, 'want ik heb dit weer' (en hij haalde uit zijn binnenzak een zijn van een zijnde van echt slangenleer). Neurath, betoverd door haar gloed, stak de man neer en stak het zijn in zijn eigen binnenzak. Daarna wendde hij zich tot de vrouw en zei beschaamd: 'Het spijt me van mijn daad, maar ik zal haar niet goedmaken. Ik laat u ontkomen op voorwaarde dat u me niet vergeeft.'

'Ik had Fritz nog zo gezegd dat hij dat ding niet aan Jan en alleman moest laten zien,' snotterde de vrouw. Maar zij was niet zo droevig dat zij niet zonder haar man wilde leven.

Voordat Neurath de auto verder voort duwde, in zijn eentje uiteraard, stak hij een nieuwe sigaret op. Het was zijn tweede die dag.

### 4.

Friedrich Waisman speelde een potje kaart met Kurt Gödel. Het werd een latertje, omdat Gödel maar niet aan het eind van zijn onvolledigheidsstelling raakte. De mannen dronken appelwijn tot ze scheel zagen en rookten zich misselijk aan sigaren. Als bezegeling van de avond, kotste Gödel de portiek onder. 

'Dit moeten we vaker doen,' zei Waisman. En net als een plus een is twee, werd het gezegde bewaarheid door hun afspraak.

### 5.

Op een loze dinsdagavond tekenden Carnap, Schlick, Neurath en Waisman een pentagram op de vloer van Schlicks appartement en zetten daar een pruttelende ketel op. Carnap gooide een stuk of wat metafysische bijenvleugeltjes in de ketel, Schlick het karkas van zijn ontologische kakkerlak en Neurath zijn slangenleren zijn van een zijnde. 

Waisman had niets om in de ketel te gooien en voelde zich behoorlijk opgelaten. Om niet achter te blijven, slachtte hij een geit en liet haar boven de ketel leegbloeden. 

Toen voelde iedereen zich behoorlijk opgelaten.

Uit de dampen van de heksenketel verscheen een naakte, beeldschone maar compleet gedesoriënteerde vrouw. '*Der Mensch ist nicht der Herr des Seienden,*' stamelde ze. '*Der Mensch ist der Hirt des Seins.*'

Nee, die had geen idee wat onder of boven was, zoveel was duidelijk.

'Neem dit als teken van onze dienstbaarheid,' zei Schlick, en hij bood de vrouw een exemplaar aan van de *Logisch-philosophische Abhandlung*. Carnap schraapte zijn keel, want hij vond dat het een exemplaar van *Der Logische Aufbau der Welt* had moeten zijn.

'Geef me liever een handdoek,' zei de vrouw, 'ik zit potdorie helemaal onder het geitenbloed! -- O, en een rokertje alstublieft.'

Schlick ging meteen voor haar in de weer. Neurath gaf haar een sigaret en vuur. De godin zei 'bedankt' en wandelde de deur uit. 

'Het is niet de eerste en het zal ook heus niet de laatste keer zijn dat een vrouw onverrichter zaken Schlicks appartement verlaat,' grapte Waisman nog. 

Haar bloedige voetstappen verdwenen om de hoek in de gang. De handdoek die Schlick voor haar gepakt had, was roze.

Carnap stopte zijn pijp en mijmerde: 'God, duivel of mens, het blijkt allemaal om het even. We roken en vluchten, het verhevene, net als gezelligheid, kent geen tijd.' De Wiener Kreis viel uiteen: metafysica bleek net zo betekenisvol als de rest van het bestaan. Ieder trok zijn eigen conclusie.

### Epiloog.

Het is Carnap nooit gelukt alle wetenschap terug te voeren op sense data.

Een student vermoordde Schlick vanwege zijn kritiek op de nazi's.

Neurath werd vergeven.

Waisman bekende aan Gödel dat hij nooit helemaal de bedoeling had begrepen van de Wiener Kreis. 'Och,' besloot zijn vriend, 'wie wel?'

De mannen speelden kaart tot het ochtendgloren Wenen in een gouden gloed deed baden. Daarna kotste Gödel de portiek onder, want afspraak is afspraak.

---
date: '2025-08-04T07:17:23+02:00'
draft: false
title: 'Mevr. Dijkman'
tags: ['martin']
---

Ze had er een hekel aan als hij uit het raam rookte. Maar ze was nu toch weg dus ze kon er niks van zeggen. Hij tuurde naar de overkant, de sc√®ne ontvouwde zich als in een film.

*Wide shot.* Exterieur, een open raam, het gezicht van een man licht oranje op bij de kop van een sigaret. *Reverse shot.* Kaartende oudjes aan de keukentafel, een man in een leunstoel kijkt tv. *Mid shot.* De man meent iets te zien. *Reverse shot.* Een raam, het verdwijnen van een vorm, de gordijnen golven er achteraan. *Close-up.* Twee speurende ogen, aanzwellend oranje licht.

De stilte van de nacht.

Een gapende mond, rotte tanden, wijdopen ogen, twee handen op het raam -- *bloed!* Hij schiet naar het plafond, de muziek is een grote chaotische kakofonie! Dan krabbelt hij op, rug tegen de muur. Hij ziet de sigaret, trapt 'm uit, een zwarte plek op het tapijt. Hij durft nauwelijks zijn hoofd boven de vensterbank te steken, bang voor wat hij zal zien.

Mevr. Dijkman slaat met haar oude, platte handen op het raam, een langgerekte huil, die na verloop van tijd haar urgentie verliest, sterft weg uit haar mond. Hij neemt een trek van zijn sigaret en zwaait. Het duurt niet lang voordat er een zuster komt, die haar wegleidt en het gordijn sluit.

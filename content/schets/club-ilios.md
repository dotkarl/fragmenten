---
date: '2025-08-09T09:24:26+02:00'
draft: false
title: 'Club Ilios'
tags: ['homeros']
---

Dapper stapten de bronsgekuraste strijders, Darius de breedgeschouderde, Dennis de lichtvoetige, listenbezweerder Bram en Johanszoon Johan, de zwaarbemuurde vesting Club Ilios binnen. De dampende beat deed hun trommelvliezen trillen en hun brede borstkassen ook, maar zij droegen geen angst in hun hart. 

Darius zei: 'Bram, breng ons zoete hartversterkende dranken, opdat we de donkere opgaven van de avond kunnen bedwingen. Eeuwige roem zal de onze zijn, of toch op zijn minst tijdelijke, wij zullen deze zwaarbemuurde vesting innemen en het Elysium binnentreden, zo waarlijk is Kronoszoon Zeus die wolken beweegt mijn getuige!' zei hij. Listenbezweerder Bram die het zwarte T-shirt draagt spoedde zich naar de bar, waar hij meteen vier hartversterkende rum-cola bestelde. Koen de barman sinds jaar en een dag of drie schonk de cola in maar zag al gauw dat de zoete drank maar tot de helft het glas vulde, en als een panter die in geen vier nachten heeft gegeten -- maar luierend zijn poten op de knoesten van de wildbloeiende olijfboom heeft laten rusten --, zo ging hij op zoek naar een nieuwe fles.

De breedgeschouderde Darius, Dennis de lichtvoetige en Johan zoon van Johan hadden zich inmiddels naar de rand van de druk bevolkte dansvloer begeven, waar zij met hun belenste ogen de dansvloer afspeurden naar blankarmige vrouwen. Dennis zei: 'Daar zie ik er een,' zei hij, en Johan de zoon van Johan bevestigde dat. 'Uitstekend,' zei Darius met zijn brede schouders, en hij betrad de dansvloer zonder de zoete drank van Bram af te wachten. 

De breedgeschouderde, Darius, zoon van Michael die loodgieter was in loondienst, stapte op de koeogige vrouw af en begon met haar te dansen. Als een baviaan die is opgeschrikt door een vreselijke brul, midden in de nacht -- hij rustte zijn hoofd op de knoesten van de wildbloeiende olijfboom --, die een donkere wond heeft opgelopen van een eerdere aanvaring met een sluwe panter, zo bewogen zijn heupen en donker getatoeëerde armen. Helena de blankarmige wendde haar ogen als een koe af en dacht: o nee, hoe kom ik hier nu weer van af? Maar Darius was niet voor één gat te vangen.

De strijders Dennis de lichtvoetige, listenbezweerder Bram en Johan wiens vader ook Johan heet, keken vanaf de rand van de bezwete dansvloer toe met vermaak op hun bronzen gezichten. Zij dronken de rum-cola met smaak, en Dennis droeg het glas van Michaelszoon Darius met grote waardigheid.

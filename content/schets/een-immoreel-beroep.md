---
date: '2025-08-02T14:31:11+02:00'
draft: false
title: 'Een immoreel beroep'
tags: ['jan', 'gerrit', 'lisa']
---

Gerrit vroeg: wat is het meest immorele beroep dat desondanks niet tegen de wet is?, en zijn baard krulde zijn mond in en hij streek met zijn vrije hand door zijn haar.

Hij moest denken aan van die gasten die programma's schrijven om miljoenen beurstransacties van nul-komma-nul-nul-één cent te doen per seconde, en dat dan het afrondingsverschil ervoor zorgde dat er miljoenen winst werd gemaakt, dat was het eerste wat in hem opkwam. Maar Lisa zei:

'In sommige landen heb je mensen die de pasgeboren baby's bij de moeder weghalen en ze dan vermoorden. Dan begraven ze die onder de fundering van een flat omdat ze daar geloven dat die dan niet in kan storten.'

Daar kon niemand overheen, ze probeerden het niet eens meer.

Gerrit lachte, hij lachte heel hard en zei: Lisa, we zien je ineens met heel andere ogen. Maar hij zag Lisa nog net als altijd, en schaamde zich dat zijn eigen antwoord zo middelmatig was geweest maar hij was blij dat hij het niet hardop had gezegd. 

Een man stootte tegen zijn rug en het had niets gescheeld of hij had de statafel roze geaquarelleerd, maar hij kreeg gelukkig alleen maar wat wijn in zijn neus.

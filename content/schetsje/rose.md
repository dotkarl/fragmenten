---
date: '2025-08-02T14:17:33+02:00'
draft: false
title: 'Rosé'
tags: ['jan', 'gerrit']
---

Zijn glas was nog niet leeg, maar dat weerhield hem er niet van om bij te schenken. Hij was begonnen met bier maar daarna overgestapt op rosé, omdat hij van bier ging stinken en van rosé wist hij het niet. Gerrit wenkte hem. Hij vroeg: ken je iemand met een beroep dat maar een paar mensen ter wereld uitoefenen?

'Toen de vriend van mijn zusje afstudeerde, nee: toen hij zijn PhD haalde, hij haalde een PhD in econometrie. Hij was daar dus en zijn zus was er ook, of volgens mij was het niet zijn zus, nee, het was de vriendin van zijn broer. Dus ik sprak met die vriendin van zijn broer en ik vroeg haar: wat doe je? Qua werk, bedoel ik. En ze gaf me een antwoord, ze begon met praten, en ze ging maar door met praten en praten, het was een antwoord, zo van --' 

Hij hield zijn handen een halve meter van elkaar.

'Weet je nog wat voor beroep het was?'

'Nee,' zei hij. 'Ze was heel mooi, dus ik heb, van wat ze zei heb ik helemaal niks meegekregen.'

De rest lachte, en hij dacht aan haar krullen, ze had bruine krullen en grote ogen en een moedervlek op haar bovenlip. En hij had zich afgevraagd: wat moet een vrouw als jij met een, maar voordat hij de gedachte af kon maken realiseerde hij zich dat hij helemaal niet wist hoe die broer eruit zag.

Hij had vast ook zo'n moeilijke baan, dat moest wel.
